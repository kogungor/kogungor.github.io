---
layout: post
title: Belirsizliğe Mukavemet, Psikolojik Sağlamlık ve Ranger Programı Üzerine
date: 2024-07-21 04:21
comments: true
categories: [Siber Güvenlik, Psikoloji, Mental Dayanıklılık, Human-Centric Skills, Ranger Programı]
---

4 yaşındaydım diye hatırlıyorum. Of'un Keler köyündeyim. Köy küçük... Bir basit bakkal hatırlıyorum. Berber dahi yok. Herkes birbirini tanıyor. Annem ve babam köyün öğretmeni. 80 li yılların ikinci yarısı. Oyuncak olmadığından, kendinle zaman geçirmeyi öğrenmekten başka çare pek yok. En azından benim için yol böyleydi. Ama bunun için de zorlanmazdım. Hiç oyuncağım olsun istediğimi hatırlamıyorum. Neye ihtiyacım varsa hayal gücümle onu elde ettim :)
 <!--more-->

Sabah erkenden evden çıkardım. Akşam geç saatlerde geri dönerdim. Acıktığımda bir kapıyı çalar, acıktım der, karnımı doyurur, tekrar dışarıya çıkardım. 

<br>

<p align="center">
      <img alt="img-name" src="/img/belirsizlik/keler.jpg" width="700" class="img-container">

  <br>
    <em>Keler Köyü</em>
</p>

<br>

İlk çağ filozofu gibi elimde fındık ağacının kalın dalından bir sopa, öylece gezerdim. Köydeki son evi de geçip, köyün sınırlarına giderdim. Yemyeşil tepeler, doğa, virajlı toprak yollar... O virajı dönünce ne var acaba? Dünya bu kadar mı? Bunu düşünmenin nasıl bir merak ve heyecan duygusu yaşattığını bugün dahi hatırlıyorum. Önce bir sonraki virajı dönüp ne olduğuna bakmak istedim. Dağlara taşlara vurmuşum tabi kendimi farkında olmadan. Domuzlardan kaçıp, saatlerce fındık ağacının tepesinde mahsur kalmışlığım var. Bir sonraki viraj, bir sonraki derken, köyden biraz uzaklaşırdım o yaşta. Sonra bir gün, cesaretimi toplayıp, gizlice attım kendimi bir kamyonun kasasına ve merkeze götürdü beni. Dükkanların camlarında yanıp sönen tabelaları ateş böceği sanmıştım. Ateş böceklerinden isim yazıp tabelacılık oynamıştım döndüğümde. Merkeze gidince, bir de köyün ardı olduğunu farkettim. Sağolsun kamyoncular geri köye kadar beni bıraktılar. 

<h5>
*
Peki, nasıl oluyor da, bilinmeyene duyduğumuz bu merak, heyecan gibi masum ve gelişim odağındaki hisler, bilinmezlik ve güvensizlik gibi varoluşsal sancılara dönüşebiliyor?
*
</h5>

Yaşadıklarımız, başımıza gelenler, tecrübe ettiklerimiz temelde geçmişimizdir. Eğer "dt" anındaki yaşananın, şuandan bir önceki ana kadar integralini alırsak, toplam tecrübe olacak sanırım. "Şimdi" ise, çok daha enteresan bir konu. Üzerine düşünmek hoşuma gidiyor. Belki başka bir yazıda düşünürüz. Bu yazının asıl konusu gelecek; baktığımız yerden görebildiğimiz zaman oldukça basit ve sorunsuz bir konu. Her şey ortada çünkü! 

Öte yandan, geleceğin içerisinde genel olarak bu düzeyde belirgin bilgiler düşündüğümüzün de ötesinde sınırlı sayıda. Baktığımız yerden, kristal netlikte göremediğimiz, ancak çeşitli yöntemlerle üzerinde tahminler yürüttüğümüz, risk analizi yapabildiğimiz bilinmeyenler de görürüz. Bunlar aslında fırsatlar ve riskler gibi düşünülebilir. Belki bu kısımda kendimizi geliştirerek, üzerinde risk analizi yapabileceğimiz kümeyi genişletip büyütebiliriz. Bu kümeyi bildiğimiz bilinmeyenler gibi tanımlamak mümkün. 

Ancak, bundan çok daha büyük bir küme var ki, sürprizlere maruz kaldığımız, yüksek adaptasyon  gerektiren ve tanıdık gelmeyen şeylerden oluşan küme. Bu kümeyi de bilinmeyen bilinmeyenler olarak düşünebiliriz. Aşağıda küçük bir grafik çizerek paylaştım.


<br>

<p align="center">
      <img alt="img-name" src="/img/belirsizlik/bilinmeyenler.jpg" width="800" class="img-container">

  <br>
    <em>Basit bir Zaman - Bilinmezlik Tablosu</em>
</p>

<br>

Bu tarz bir klasifikasyona rağmen, neden bazı bilinmeyenler merak uyandırırken, bazıları bilinmezlik haline dönüşüp acı veriyor; buna rasyonel bir anlam bulamıyorum. 

Bir taraftan da detaylı incelediğimizde, belirsizliğin yol açtığı duygunun aslında güvensizlik duygusu olduğunu görürüz. Sonucunda ne olduğunu bilmediğimiz ve kendimizi güvende hissettirmeyen bir durumdur. İnsan tanımadığı şeyden korkup ve her şeye bir netlik kazandırma eğiliminde. Sanki, hazırlıklı olabilirsek, "başarılı" olurum gibi bir düşünceye ihtiyacımız varmış gibi. Bu açıdan düşündüğümüzde, belirsizliğin aslında yaşadığımız kaygılarla da doğrudan ilintili olduğunu anlayabiliriz. Ontolojik bir noktaya değiniyor çünkü. 


Hal böyle olunca, bilinmezliğe duyulan pozitif hislerle arasındaki farkı yaratanın, bizim karşımızdaki durumla kurduğumuz ilişkinin çeşidi olduğunu düşünüyorum. Nasıl algıladığımız, nasıl bir anlam atfettiğimiz ve onunla ne yapmayı planladığımız gibi farklılıklar, durumu ele alış şeklimiz için de belirleyici oluyor. Bundan sonrası zaten zincirleme bir reaksiyon başlatıyor belli ki.


<br>

<p align="center">
      <img alt="img-name" src="/img/belirsizlik/etkicemberi.jpg" width="800" class="img-container">

  <br>
    <em>Değiştirmeye Gücümüz Olanlar Kontrol Çemberimiz</em>
</p>

<br>

Bununla beraber, aslında hayatta üzerinde kontrolümüz olan şeyler geneli itibari çok sınırlı. Duygularımızı, düşüncelerimizi, seçimlerimizi, sözcüklerimizi ve tepkilerimizi kontrol edebiliyoruz. Bunun dışındaki şeyler ya kontrolümüzün tamamen dışında, ya da etki çemberimizde. Doğrudan müdahale edemiyoruz ama hala bir miktar etkimiz olabilecek şeyler. Bazen de bunlar, kontrol çemberimizde kontrol edebildiklerimizin bir sonucu olarak, istesek de istemesek de ortaya çıkıyor. 

Gabriel Garcia Marguez  ‘İnsanlar plan yapar ve Tanrı onlara güler.’ diyerek belirsizliği çok güzel özetlemiştir. 

Madem ki, farkı belirleyen şey aslında bizim konuya yaklaşım tarzımızla ilgili, o zaman belirsizlikle olan ilişkimizi yeniden derleyerek, ona karşı mukavemet de geliştirebiliriz. İşte tam bu noktada, karşımıza Psikolojik Sağlamlık(Resilience) kavramı çıkıyor. Zorlayıcı olaylarla baş edebilme, uyum sağlayabilme, esneklik kullanabilme, ilerleyebilme, zorlayıcı bir stres faktörü karşısında, olumsuz duygusal tecrübelere karşı kendini toparlayabilme ve iyileştirme gücü şeklinde tanımlanıyor. 

Yalnızca bir özellikten ziyade, kişinin elindeki alet çantasını, sahip olduğu bütün kaynakları yönetebilme kapasitelerinin tümünü içeriyor. Yıllar önce, emekli Navy SEAL bir kişi ile konuşurken, psikolojik sağlamlığın öğretilebilir bir şey olduğuna inanmadığını söylemişti. Benzer bir cümleyi, 2019 yılında Amerikan Harp Akademisi'nde bir heyet ile görüşürken, eski bir karacı komandodan da duymuştum. İkisi de, bazıları bunun öğretilebilir olduğunu düşündüğünü ama kendilerinin inanmadığını söylemişlerdi. Kendi eğitim metodolojimi dizayn ederken, bu konu üzerine çok düşündüm. Çok sayıda insanla tecrübe ettim. Hem Cyber Struggle için geliştirdiğim metodolojide tanıklık ettim, hem de öncesinde yıllarca basketbol antrenörlüğü yaptığım dönemde, çeşitli yaş gruplarında, birçok farklı profil üzerinde çalışma şansı yakaladığımda deneyimledim. 

Açıkçası, ben öğretilebildiğini düşünenlerdenim, daha da fazlası inananlardan. Bir önceki <a href="https://kog.wtf/articles/2024-07/Belirsizlik-Psikolojik-Ssglamlik-ve-Ranger-Programi"> "Sürecin ve Zorlukların Anlamını Değiştirme"</a> yazımda bahsettiğim Nöroplastisite ve Growth zihin yapısı konularında yazdıklarımı hatırlayın. Eğer okumadıysanız, bir göz atmanız iyi olabilir, bağlam için. Öğretilebilir bir şey olduğunu düşünüyorum, ama aynı oranda öğretilme sürecini doğrudan olumlu ya da olumsuz etkileyecek hızlı uyaranlar olduğunu da düşünüyorum. Belki konuştuğum kişiler bu uyaranlarla karşılaştıkça, bunun bağımsız uyaranlar değil de, doğuştan verilmiş bir gift olduğunu düşünmeyi tercih etmişlerdir. Zira, bu öğretme ve öğrenme süreci, insanı hızla "ya adamın içinde varsa var, yoksa yok" gibi bir noktaya getirme riski taşıyor. Bunu yadsıyamam. Ama aynı şey başka özellikler için de geçerli değil mi? En basiti "çalışkanlık"! Onun için de benzeri bir şey duyarız, fakat aslında o da değiştirilebilir bir alışkanlıktır, bence. 

Tabi, konun bilimsel olarak ele alınması da yeni bir konu. Askeri birliklerdeki bazı inanışlar, birey bazında, bazen kişiden kişiye devam eden bir düşünce kalıbı da olabiliyor. Tecrübeyle oluşmuş düşünce kalıplarını küçümsemiyorum elbette, ancak, tanımı hatalı yapılmış, ya da yüzeysel söylenmiş bazı varsayımların, birden fazla kişi tarafından söylenip kalıtsal hale geldiği örnekler de mevcut. Neyse. 

Kavram aslında yeni. 1975-1986 yılları arasinda, Bell Telephone şirket yöneticileri ile yapılan bir çalışma sonucunda, psikolog Suzanne Kobasa tarafından ilk kez bu kavram ortaya atılıyor. Bu çalışma sonucunda, bilinmezlik karşısında daha sağlam olan yöneticilerin, belirli ortak özelliklere sahip oldukları gözleniyor.

Psikolojik sağlamlığın temel üç boyutu olduğu söylenebilir. 

<h4>Bağlanma Boyutu:</h4> 

Pozitif bakış açısını kaybetmeden, karşılaşılan problemlere karşı, uzaklaşmak yerine yaşamın içerisine girmeyi işaret eder. Bir şeye zorluklara rağmen hala bağlanabilmek, esasında kendi anlamımıza ve amaçlarımıza inanmamızla onlara bağlanmamızla ilgili diye düşünüyorum.

Performans sporcuları, sanatçıları, yahut herhangi bir güçlük karşısında yüksek performans üretenlerin en büyük ortak özellikleri bu boyutmuş gibi görünüyor. Adanmışlık gösterebiliyor. Her şeye rağmen, kendisini adayabilmek için kendi anlamına ve amacına olan inancının önemini gözünüzde canlandırabildiğinizi varsayıyorum. 

<h4>Kontrol Boyutu</h4>

Bu boyut aslında tamamen yukarıda da çizdiğim figürdeki kontrol edebildiğimiz etki alanı ile ilgili. Olup bitenler karşısında, alet çantamızda doğrudan kontrolümüz altında olan, davranış, düşünce, söylem gibi asetlerimizi kullanarak, belirsizliğin ortaya çıkardığı şartları etkileyebiliriz. 

Kontrolümüzde olmayan şeyler üzerine yoğunlaşmanın, belirsizlik anında hiçbir faydası yoktur. Belirsizlik bence iki türlü cereyan ediyor. Bazen kendisi taktik seviyede karşımıza çıkıyor ve taktik süreçlerin bir parçası olarak değerlendirmek gerekiyor, bazense kendisi daha stratejik seviyedeyken, bizim onu algılama şeklimiz konuyu taktik bir anlam karmaşasına dönüştürüyor. 

Mesela, bir grup askerin arazi arama taraması sırasında, pusuya düşmesi taktik bir seviyede karşılaşılan bir belirsizlik durumu. Öte yandan, 10 yıl sonra kendimizi gördüğümüz sosyal konum daha stratejik daha uzun vadeli bir konu iken, buna bağlı olarak, sürekli kendimizi başkaları ile kıyaslayarak, o gün yapmamız gerekenleri olması gerektiği gibi yapamamak, konuyu tamamen taktik seviyeye indiriyor. 

<h4>Güçlük Boyutu</h4>

Bir diğer boyut olan güçlük boyutu ise doğrudan değişim ve adaptasyon ile ilgilidir. Değişimden kaçmak yerine, onunla ilerlemek ve fırsat olarak kabul etmek gibi. Değişen çevre ve olaylar karşısında daha yenilikçi, esnek ve açık bir duruş ile olan biteni etkilemeyi ve yaşayarak öğrenmeyi işaret eder. Bu durum, yine nöroplastisite ve growth zihin yapısına doğrudan bir atıftır.

>Bizi kırılgan hale getiren süper ikilinin, geçmişe yönelik pişmanlıklarımız ya da gelecek beklentilerimizle alakalı endişelerimiz olduğunu söyleyebiliriz. 

<br>
  <p align="center">
    <img alt="img-name" src="/img/belirsizlik/yetersizlik.jpg" width="800" class="img-container">
    <br>
    <em>Değiştirmeye Gücümüz Olanlar Kontrol Çemberimiz</em>
  </p>
<br>

Çoğu durumda, kendimizi geçmiş seçimlerimiz yüzünden kendimizle kavga ederken buluruz. Yaşadıklarımızın bizde bıraktığı izler var ve bugünümüzü şekillendirmedeki etkili. Neticede, yaşadıklarımız bir tecrübeye dönüşüyor. Ancak, bu kavgalarımız tecrübenin ötesinde, geçmişimizin bugünümüzü ele geçirmesi anlamını taşıyor. 

Gelecek esasında herkes için bilinmeyendir. Ancak bazılarımız gelecekle olan ilişkisini, gerçekçi olmayan beklentilerle, kötü olayların meydana gelme olasılığına odaklanarak daha da bilinmez hale getirir. Bu da büyük bir kuvvet çarpanı ile bizi bilinmezlik karşısında daha kırılgan yapar.

Geçmiş ve gelecekle ilişkimizi bu kadar olumsuz kurmuşken, elimizde bir tek "şimdi" kalıyor. Ancak, bu ikili ile bozuk ilişki sürdürenlerimiz, çoğu senaryoda, "şimdi"yi de kendisini başkaları ile kıyaslayarak harcıyor. Bazen bilgi düzeyimiz, bazen toplumsal konumumuz, bazen mutluluğumuz, bazen finansal durumumuz, fizyolojimiz ya da sahip olmadıklarımız: sürekli bir kıyaslama hali ve bunun yol açtığı yetersizlik hissi.

<h2>Belirsizlik, Psikolojik Dayanıklılık ve Ranger Programı</h2>

Siber güvenlik, yıllarca mühendislik, IT, yazılım geliştirme vb gibi alanlara sıkışıp kaldı. Siber güvenliğin her şeyden önce "güvenlik" olduğunu ve kinetik yaşantımızda güvenliğin kapsadığı şeylerle iç içe olma durumunu gözardı etmek herkesin kolayına geldi. 

İçinde bulunduğumuz gelişmeler ve konjoktür, siber olayların etkilerini her geçen gün daha da önemli ve kritik hale getiriyor. Bu artış da, ister istemez siber güvenlikle uğraşanlar üzerinde, 5-10 yıl öncesinden çok daha fazla baskı yaratmaya başladı.

Siber olayların yaratacağı sonuca yönelik baskıya, unortodoks doğanın getirdiği yüksek bilinmezlik eklendiğinde, baskı iyiden iyiye artmaya başladı. Düşünsenize, çoğu durumda, saldırganların ne zaman nereden saldıracağını bilmiyoruz. Ne tipte ve büyüklükte bir kuvvet kullanağını bilmiyoruz. Saldırının ne kadar süreceğini bilmiyoruz, niyetleri konusunda kesin bir bilgimiz yok. Gerçekleşecek olayın sonuçlarını kestiremiyoruz. Tüm bu süreçlerin, siber güvenlik uzmanı olarak bizim kariyerimize, o kurumdaki geleceğimiz, toplumdaki konumuzu nasıl etkileyeceği konusunda da fikrimiz yok. 

Bu karmaşık duruma bir de, yeni jenerasyonun, azalan mahalle kültürü, sokak kültürü, sosyalleşme vb insan odaklı becerilerin gelişimine yardımcı olacak oldschool şeylerden uzak yetişmeleri, aile içerisinde temel eğitimde hedeflerin değişmesi ile adaptasyon, sağlamlık konularında fayda sağlayacak bir takım alışkanlıkları elde edememelerini eklediğimizde, işler daha da kaotik hale geliyor. 

<br>
  <p align="center">
    <img alt="img-name" src="/img/belirsizlik/stres.png" height="400" class="img-container">
    <br>
  </p>
<br>

Nitekim, dünya genelinde siber güvenlik operasyon merkezi hizmeti veren kurumların gündeminde, personel kaybı (turnover), tükenmişlik (burnout), depresyon gibi konular ve bunların toplam kapasiteye etkileri her geçen gün daha fazla yer almaya başladı. 

Bundan birkaç yıl önce, Cyber Struggle bünyesinde odaklandığımız hedeflerin, ne kadar kritik olduğu çok daha anlaşılır hale geldi. 

Psikolojik Sağlamlık ve siber güvenlik uzmanları üzerine yapılan son araştırmalar oldukça çarpıcı. 

Mülakat yapılan uzmanların %64'ü, bilinmezlik ve baskının yarattığı stres ortamının, sorumlu oldukları kurumları korumak için yeterli kapasite üretmelerine engel olduğunu söylemişler. %45 civarı uzman, yaşadıkları stresin, aileleri, eşleri, yakınları, çocukları ile olan ilişkilerini bozduğunu beyan etmiş. Neredeyse bir o kadarı, yaşadıkları bu belirsizlik ile başa çıkabilmek için, ilaç, alkol ve madde kullandıklarını belirtmişler.

Bunlar bugünün baskısının sonuçları. Unutmamamız lazım ki, yıllar içerisinde bu baskı daha da artacak. Bu nedenledir ki, bir taraftan güvenlik operasyon merkezi hizmeti veren kurumların, en büyük beklentileri, yapay zekanın işleri devralması, insanın doğasından mümkün olduğunca uzaklaşabilmek, bu sayede. Tamamen insansız bir süreci çok yakın görmemekle birlikte, beklentilerin değişmesi zorunlu olacak. Her şey bir tarafa, tek başına bu beklentilerde değişim bile, siber güvenlik uzmanı olmak isteyen kişiler üzerinde yine belirsizlik ve baskı yaratacak diye düşünüyorum. Dolayısıyla bizim belirsizlikten kaçışımız yok. 

Siber olayların doğasına başka konularda da tekrar tekrar değinmek istiyorum. 

Bu arada, yukarıda çizmeye çalıştığım fotoğraf, her meslek grubunda, iş hayatının herhangi bir alanında yaşanacak varoluşsal sancılardan azade değil, aksine bunun üzerine oluşacak katmerli bir ağırlık. Bu kısmı da atlamamak iyi olacaktır kanımca. 

Beklenti değişimi için de, ayrı bir yazı ile tartışmak daha doğru olacaktır. Ne tip beklentiler oluşuyor, bunların daha fonksiyonel bireyler olmamızla ilgisi ne olabilir, gibi konuları orada biraz daha detaylandırmaya çalışırız. 

<h4>Her şeyin belirsizliği</h4>

<br>
  <p align="center">
    <img alt="img-name" src="/img/belirsizlik/belirsizlik.jpeg" width="500" class="img-container">
    <br>
  </p>
<br>

Ranger programı boyunca başta aktiviteler (sınıf içi, sınıf dışı temaslar, aktiviteler, vb) makul bir belirsizlik çerçevesinde tutuyoruz. Katılımcılar derslerinin kaçta başladıklarını bilmiyorlar. Kıdemlileri vasıtası ile, sürekli takip edip, ders saatini belirlemeye çalışıyorlar. 

Bunun aslında birçok farklı açıdan faydası var. Kendi aralarında yaşadıkları temasın ne zaman olacağı gerginliği, birbirleri ile daha fazla iletişimi tetikliyor. Buna bağlı olarak, ekip kıdemlileri ile takip ve hatırlatma yaparken, kıdemliler de eğitmenler üzerinde baskı oluşturarak, kendi üzerlerindeki belirsizlik baskısını kırmaya çalışıyor. 

Aynı durum, ekibe atanan teknik ya da insan odaklı beceri taskları için de geçerli. Kendilerine program boyunca kaç task atanacağı, bunların ne zaman atanacağı, ne şekilde isteneceği gibi bilgiler bilinmiyor. Eğitmenler olarak bir Ranger Programı boyunca, neredeyse 1500 civarı submission okuyoruz/takip ediyoruz ortalama.

Taskların her birisi mutfakta değerlendirilse de, katılımcılar kritik bir konu yoksa, yaptıklarına yönelik belirgin feedbackler almıyorlar. Genelde onlara verilen feedbackler, bir taska bağlı olmadan, feedbacki herhangi bir task ile ilişkilendirmelerine fırsat verilmeyecek şekilde yapılıyor. Tabi aksi durumlar olabilir, ancak bunlar özellikle yapılması gerekene kadar, bu davranıştan kaçınıyoruz. 

İşlenecek derslerin belirli bir konu başlığı sıralamasını takip etmemesi de bu nedenle çoğu durumda tercih ettiğimiz bir şey. Konu akışı olmadığından, edinim süreci problem ve bilinmezlik üzerinden ilerlediğinden, birçok defa tekrar aynı konulara, ya da düşünce mekanizmasına atıf yapmak durumunda kalıyoruz. Bu da hem nöroplastisite sürecine katkı sağlıyor, hem de bilinmezlik karşısında hissedilen duygulardan ayrışma(detach) konusunda destek sağlıyor.

Öğrenme yerine, olayları yaşayarak edinme üzerinden bir süreç işlediğinden, konular belirsiz problemler üzerinden aktarılıyor. Katılımcılar, özellikle programın başlarında, ne yaptıklarını, neden yaptıklarını anlamlandıramıyorlar. Kimi şeyler çok basit geliyor, kimileri anlamsız geliyor, kimilerinin neye hizmet ettiklerini bilmiyorlar, bir boşluk hissi oluşuyor. Kısa süre içerisinde katılımcıları bu boşluk ve bilinmezlik hissi ile buluşturmak istiyoruz. 

Yeterince maruz kaldıkları andan itibaren, bilinmezlikler önemini yitirmeye başlıyor. Katılımcılar, kaygılar ve duygulardan ayrışmaya başlıyor, tamamen önlerine çıkan problemlere çözüm üretmek dışında başka bir şeyi umursamaz hale geliyorlar. Farkında olmadan, bilinmezlikle olan ilişkilerini yeniden düzenlemeye başlamış oluyorlar. 

Biz süreci takip edenler için, bu değişimleri görmek, canlı canlı gözümüzün önünde bunu yaşayan insanları görmek inanılmaz heyecan verici. Bu nedenle, birileri çıkıp, bana psikolojik sağlamlık geliştirilemez dediğinde, yaşadıklarım ne o zaman diye bağırasım geliyor. 

<h4>Belirsizlik ve kritik düşünmeye etkisi</h4>

Belirsizlik ile olan ilişki yukarıda bahsettiğim şekilde yeniden şekillenmeye başlaması, ister istemez kritik düşünme becerileri ile doğru orantılı olarak devam eden bir süreç. Burada yine <a href="https://kog.wtf/articles/2024-07/Belirsizlik-Psikolojik-Ssglamlik-ve-Ranger-Programi"> bir önceki yazıma </a> atıf yapmak zorundayım. Nöroplastisite ve Growth zihin yapısı ile ilgili bu yazıyı okumadıysanız, bu araya sıkıştırıp, sonrasında ilişki kurarak kalan kısma devam etmeniz bütünlük sağlayacaktır. 

<br>
  <p align="center">
    <img alt="img-name" src="/img/belirsizlik/criticalthinking.jpg" width="500" class="img-container">
    <br>
  </p>
<br>

Gerek teknik, gerekse insan odaklı becerileri zorlayan, sürekli yeni şeyleri ekipçe ve kendi başımıza öğrenmek zorunda kaldığımız, bu öğrenme sürecinde başta zaman olmak üzere, çeşitli baskılara maruz kalarak yapmak zorunda kaldığımız senaryoda, beyin tecrübeye daha açık bir moda bürünüyor. Bir taraftan da sistem, kritik düşünme konusunda katılımcıyı itekliyor. 

<h4>Belirsizlik ve ekip bilincine etkisi</h4>

Ranger programında, ekip bilinci oluşturmak zorunlu ve puanlamaya etki eden bir faktördür. Ekip arkadaşlarının arkasından iş çevirmek, elde edilen bir bilgiyi saklamak ve paylaşmamak, sürekli ekipte toksik düşünceleri yaymak, uyarı sebebidir. Yasaklanmıştır. 

<br>
  <p align="center">
    <img alt="img-name" src="/img/belirsizlik/team.jpg" width="500" class="img-container">
    <br>
    <em>Ranger Class 20</em>
  </p>
<br>

Bu denli bilinmezlikle dolu ama bir o kadar task ve görev talebi yüksek bir programda, tabiri caizse sağ kalmak için ekibe ihtiyaç var. Bazen ekibin size ihtiyacı olabilir, bazı konularda kişilerin ekibe. Bu noktada, doğal akışında herkes kendi eksiği olan konu ile sınanır. Teknik becerileri yetersiz olan, ekipten bu ihtiyacını karşılar, sosyal becerileri yetersiz olan bu ihtiyacını karşılar, insan odaklı becerilerde sorun yaşayan bu konuda destek alır. Buradaki önemli nokta ise, zihnin hala growth halinde olma durumudur. Bu olmadığı sürece, Ranger Programı <u>katılımcı için yetersiz bir program olacaktır. </u>Çünkü program, gereksiz teknik bilgi ve gelenekçi ezberleme metodu ile kendinizi iyi hissettirecek bir ilizyonun parçası olmak için dizayn edilmedi. Katılımcıdan tam iş birliği ve adanmışlık bekler. Yukarıda bahsettiğim, psikolojik sağlamlığın güçlük boyutunu tekrar hatırlatmak isterim. 

Özetle, gerek belirsizliği azaltmak, gerekse sürpriz, baskın, belirsiz durumlarla başa çıkabilmede esneklik sağlamak için, ekip olma bilinci çok önemli bir araçtır. Ekip olmaya yönelik çalışmalar, sadece bu amaçla yapılmaz ama bunları bir başka yazıda tartışmak istiyorum. 

<h4>Belirsizlik ve Mindfulness</h4>

>Belirsizliğin, tüm sürprizi ve baskısı ile en ete kemiğe büründüğü an "şimdiki" andır. Şimdiyle uğraşmak, belirsizliğin en katı halinin karşısında bir tavır takınmaktır. 

Mindfulness, kabaca farkındalık demek. Ama bu farkındalık aslında bilinçli bir farkındalık. Ama özünde bu kelime kavramsal olmaktan daha çok deneyimsel olması gereken bir olma durumunu işaret ediyor. 

Belirli bir t anında, kendimizde ve çevremizde olup biteni, sabır, yargısızlık, şevkat, empati vb gibi tutumlarla farketmek... Şimdiki anın bilinçli farkındalığı olduğundan, yine yukarıda bahsettiğim zihinlerimizin geçmişin pişmanlıkları ve geleceğin kaygısı arasındaki sıkışmışlıktan ayrışmaya yardımcı olur. 

Ranger Programı, ilk gün "bir şeyi yapabiliyorsanız o an yapın, ertelemeyin. bir sonraki anda ne yaşayacağınızı bilmiyorsunuz" cümlesi ile başlar. Akışta olmak ve şimdiyi bilinçli bir şekilde farketmek, program bir tiyatro ise, role girmek, maksimum tecrübenin yaşanmasına, ve maksimum gelişim ve edinim yaşanmasına ciddi bir destek sağlayacaktır. 

Bunun yanı sıra, insan odaklı beceriler için bazı periyodik ödevler, yine düzgün yapıldığında, özellikle duyguların ve düşüncelerin o anın içinde anlaşılması için yardımcı olur. 

<br>
  <p align="center">
    <img alt="img-name" src="/img/belirsizlik/mymind.jpg" width="500" class="img-container">
    <br>
    <em>Ranger Class 19</em>
  </p>
<br>

Çünkü, özünde insanın iki tip belirsizlikle başa çıkma stratejisi var diyebiliriz. 

Birincisi, problem odaklı strateji. Yeni problemlerle karşılaşmak ve yeni beceriler elde ederek, hissedilen, düşünülen yahut algılanan engellerin kaldırılması, alternatif çözüm yollarının üretilmesi. Yani doğrudan growth içinde kalmak. Zorlukları gelişim fırsatına dönüştürmek. 

Bir diğeri ise, duygu odaklı strateji. Belirsizlik durumunda hissedilen duyguyu yaşadığımız an içerisinde bir süre daha bilinçli bir farkındalık ile kalabilme hali. Hortumların merkezleri yani gözleri, aslında etrafında olup biten kaosa nazaran çok daha sakin oldukları yerlerdir. Dolayısıyla bu anda biraz zaman geçirerek, duyguları tanımlama, nedenlerini anlamaya çalışma -bu duyguların arkasında muhakkak bir düşünce var-, sahip olduğum düşünce hataları, ya da bilişsel çarpıtmalar neler, bu düşünceler ne kadar gerçekçi, vb gibi bir analiz ve farketme sürecine tabi tutmak için, durumu fırsat olarak görmekten bahsediyorum. 

Bu duygulara biraz mesafe koymak ve ayrışmak, belki sosyal destek aramak (örneğin; ekip olma) ve stresi oluşturan nedenleri yönetebilmeyi içeriyor duygu odaklı strateji. Bu duyguları ve düşünceleri anlamak, bizi reaktif olmaktan çok kendi seçimimiz olan tepkiler veren bireyler olarak kalmaya itecektir. Bu sayede olasılıkları daha fazla göreceğiz. 

Son olarak, bildiğiniz gibi, insanın gelişimi, konusu ne olursa olsun, kendi gelişimi ile doğrudan ilişkili. Biz bütün olarak daha iyi olduğumuzda, elimizdeki iş ya da meslek ne olursa olsun, onunla ilişkimiz de daha iyi olacak. 

Aynı şey öğrenme için de geçerli. Psikolojik olarak daha sağlam olmak, bizi daha fazla odakta kalmaya itecek, daha fazla growth zihin yapısında olacağımız için, öğrenmeye ve değişikliğe çok daha açık olacağız. Bu kadar adaptif ve öğrenen bir aşamaya geçiş, aynı zamanda kritik düşünmeyi, daha hızlı öğrenmeyi ve daha fonksiyonel olmayı sağlayacak. İşin bu kısmını da ayrıca tartışmak istiyorum ilerleyen yazılarda...















<h2>Kaynakça</h2>

* Connaughton ve ark. 2008; Marchant ve ark. 2009; Nicholls ve ark. 2009; Yarayan ve ark. 2018)
* Crust L. (2007). Mental toughness in sport: A review. International Journal of Sportand Exercise Psychology, s. 5(3): 270-290.
* Crust, L. (2009). The relationship between mental toughness and affect intensity. Personality and Individual Differences, 47(8), 959-963
* Graham, J., Hanton, S., & Connaughton, D. (2002). What is this thing called mental toughness and investigation of elite sport performers. Journal Applied Sport Psychology,
14 (3) 205-218
* Öğülmüş, S. (29-30 Mart 2001). Bir Kişilik Özelliği Olarak Yılmazlık. 1. Ulusal Cocuk ve Suç Sempozyumu: Nedenler ve Önleme Çalışmaları
* Terzi, Ş. (2006). Kendini Toparlama Gücü Ölçeğinin Uyarlanması: Geçerlik ve Güvenirlik Çalışması.
* Gizir, C. A. ve Aydın, G. (2006). Psikolojik Sağlamlık ve Ergen Gelişim Ölçeğinin Uyarlanması: Geçerlilik ve Güvenirlik Çalışmaları.
* Williams, A. (2001). A Literature Review on The Concept of Intimacy in Nursing. [Electronic Version] Journal of Advanced Nursing.
* Folkman, S. ve Lazarus, R. S. (1985). If it Charge it Must Be A Process Study of Emotion and Coping During Three Stage of Collage Examination
* Wilkinson, G. (2004). Stres. E. 
* Rutter, M. (2006). İmplications of Resilience Concepts for Scientifing Understanding, Annals of the New York Academy of Sciences
* Chow, C. (2000). Known, Unknown, and Unknowable Uncertainities